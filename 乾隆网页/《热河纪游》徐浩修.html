<!DOCTYPE html>
<html>
<head>
<meta charset="UTF-8">
<title>《热河纪游》徐浩修</title>
</head>
<body>

<PRE>	
《热河纪游》徐浩修
乾隆五十五年/朝鲜正祖十四年
六月初七日(丙辰）
“迢迢京国久离群，独上高楼倍恋君。临水重关西塞路，凝霜画戟朔方军。一家玉节三箕域，十载星槎再蓟门。惭愧棠阴经过地，敢云绳美答忧勤。”

六月十一日(庚申）
“年华滚滚水争流，积雨龙湾节近秋。汉使乘槎迷旧路，燕都访客忆前游。风沙淅沥边声合，平楚空蒙雁翅浮。千里觚棱劳远梦，北辰高处更登楼。”又曰：“三到龙湾阅几星，行人犹惯短长亭。来旬旧舍迎髫白，贺寿新槎指岱靑。节序惊心萤草色，华夷分界鸭流汀。应知万国趋王会，原隰悠悠不暂停。”

六月二十二日(辛未）
今恭査上次四十五年皇上七旬万寿，该国遣来使臣于八月初间始到热河筵宴。本年热河筵宴，各国使臣定期七月初十日齐到，恐朝鲜使臣此时甫经起程，若不催趱速行，届期倘不能到，殊于体制有关。

六月二十八日(丁丑）
自外攘门外至西关门内，通衢左右皆市廛。此即洪学士翼汉、尹学士集、吴学士达济丁丑成仁处，凭式过之，愀然起敬。黄石齐所谓“纲常万古，节义千秋，天地知我，家人无忧”者，三学士有之。时讳严密，往迹茫昧，以亭林、榕村诸先辈之好奬节义，亦不曾语到三学士事，悲哉。

七月初一日(己卯）
到永安桥，通官宝德来告，副都统成策送白金五十两于正副使，以助行资矣。余使宝德回报都统曰：“俺等因行在礼部指挥，拟趁本月旬前后得达热河，昨日车马之惠，即致身之具，固不敢必辞。而今兹白金近于货，嫌于私，厚意虽可感，无以领受，还切不恭之悚。仍思此等往复，易致中间干没。故以回到沈阳，当修谢于都统，言及宝德。”

七月初四日(壬午）
以中华之利，与外夷共之故，边尘之不警，已百余年。见今田畴相连，鸡犬相闻，昼行夜宿，毫无戒惧。三卫百战之地，悉变为乐土，此历代所不能得也。到白子台，始入广宁界。知县张凯元，汉人也，送章京护行。义州知州文良，亦汉人也，送章京甲军。探问入州期，且致猪羊各一头，皆因盛京将军指挥也。

七月初五日(癸未）
自义州界，土卒数十名护行，按站交替。踰岭涉河，辄为之推挽扶拥，或持畚锸，平治途路，藉力甚多，亦因盛京指挥而调发也。

七月初六日(甲申）
问诸土民，自六月二十七日大雨，至今月三日始霁，而河水涨溢，漂溺人口为百余户，渰没人口殆千余名。知州报闻于盛京工部，漂溺渰没之数太半克减，怨声嗷嗷云。报工部以属河工也。

七月初八日(丙戌）
日暮诵讫，击钲鼓吹螺笛，旋回佛殿三匝而罢。问诸住持僧，则诵经即为皇上祝平安，而每日如此云。正堂扁曰“梵安寺”，今皇上御笔也。

七月初九日(丁亥）
自六月晦大雨后，边门内外山路尽为冲破，大凌河左右沮洳垫溺又甚于辽野，纵欲兼程，势无奈何。已到初九，热河尙余六百里，望前得达，亦未可必。三使相对，茫然没策。今得勿催领之皇旨，庶可便意前进矣。


 </PRE>
 
</body>
</html>


