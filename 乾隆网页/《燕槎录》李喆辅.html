<!DOCTYPE html>
<html>
<head>
<meta charset="UTF-8">
<title>李喆辅《燕槎录》</title>
</head>
<body>

<PRE>	
李喆辅《燕槎录》
乾隆二年/朝鲜英祖十三年 
七月二十六日(壬子)
《坡州道上，次副使韵》：“连年原隰敢言疲，但恨诵无三百诗。宗社宏猷惟豫建，公山一梦却前知。衔纶我已非吾有，叱驭君应以孝移。竣事归来迎带笑，分明天语示佳期。”

《次副使韵》：“騑騑四牡薄言驰，认是人臣效节时。黯黯终南云共远，漫漫直北路何迟。但令宗社蒙休庆，肯向家乡惜别离。曷月星槎归式遄，九重呈喜动尧眉。”

七月二十九日(乙卯)
《到葱秀，次副使韵》：“苍然一抹压邮亭，三载归来惯眼迎。峰影入杯秋更净，蝉声在树雨初晴。休言远役愁难拨，暂借清区慰不平。珍重崖松保霜雪，岁寒吾亦返西行。

七月三十日(丙辰)
《剑水路上次副使韵》：“晨光初罢动征轩，三价联翩驲路分。官吏挟涂纷可笑，邮人戒马苦相喧。十年多病谁怜我，万里贤劳总为君。但恐迂才虚宠间，诵诗惟赖两公存。”

《凤山上房有一少艾，副使请而移。未忽又自嫌，持诗送于余。余次其韵，以病辞而还之，如是凡十次。是夜妓徒劳往来，而卒无用。可笑》：“名花独擅凤山春，副价风流压上宾。好雨连朝真解事，教君重结一宵因。”“一样娇姿两朵春，风流都付北轩宾。自怜泥絮吾衰甚，枉把芳因换恶因。”“北阁深杯烂熳春，西轩孤烛寂寞宾。甘眠自是衰年分，不向傍人羡好因。”“等是悠悠陌上春，不知谁主又谁宾。公然与夺真多事，操纵傍人善恶因。”“一日留连等十春，凤山风雨锁三宾。关心且莫愁长路，谑浪诗帘亦胜因。”“原隰支离秋复春，五年三作竹楼宾。自怜筋力非前度，谩对佳人说旧因。”“着处繁华满眼春，风流独数副房宾。蜂狂蝶浪从他闹，老我无心管胜因。”“纷纷何事苦争春，辛苦同为去国宾。况是风情吾已倦，任君随处擅芳因。”“二八婵妍红玉春，娇姿宜属少年宾。胡为强与他人让，虚负元央枕上因。”“浿水初非副使春，练光吾亦旧时宾。风流不管诗千首，肯许傍人独占因。

八月初一日（丁巳）
《浿水夜游联句》：“浿水乘船任溯沿，风流两使坐如仙瞻。纱笼吐焰辉银烛，粉黛呈娇匝锦筵保。箫鼓声将歌韵杂，楼台影与月光旋瞻。遨游胜地皆君惠，醉里浑忘路四千保。”

《次副使韵》：“扁舟箫鼓卧洄沿，岸上人应望若仙。恍惚鱼龙惊彩棹，参差星月动华筵。花颜巧作歌时态，莲步轻从舞处旋。此夜风流都付子，休言弱水杳三千。”

《联句再迭》：“十里清江一棹沿，飘飘意气若登仙保。风随潮落仍苍壁，月与舟归更锦筵瞻。异域休论遥跋涉，名区且喜两周旋保。行行只是君亲念，头上难禁白丈千瞻。”

《联句三迭》：“溯江澄江复下沿，飘然画舫两神仙瞻。绿波添作杯中醑，翠袖妆成月下筵保。却想前宵空寂寞，不妨今日好周旋瞻。夜深投筯忽惆怅，十日行行纔半千保。”

八月初二日（戊午）
《洞仙岭》：“表里盘纡十里同，蓝舆摇曳路重重。云烟合沓高低壑，松桧参差远近峰。锁钥百年成魏宝，辅车千里接箕封。沉吟丙子腰刀动，谁把长城让马龙。”

八月初三日(己未)
《黄州月波楼，次副使韵》：“西来始佳境，携酒暂淹留。山迥云垂野，川长雨涨流。诗篇纱在壁，粉黛锦围楼。酩酊浑忘夕，关河顿失愁。”

八月初四日(庚申)
《夜得京信，忧叹有吟》：“南来消息欲无吪，抚枕中宵屡起嗟。甚矣浮云欺白日，公然平地起层波。但无眞意调甘苦，谁有公心卞正邪。毕竟酿成亡国祸，诸国将奈圣君何。”

八月初六日(壬戌)
《练光庭联句》：“仁贤武烈两祠参，晚后归从八教南瞻。小妓行杯红曳席，渔人得隽白抽潭保。风流相国方佳会，跌宕行台自胜谈瞻。秪为王程难久滞，客愁明日又征骖保。”又：“衰病难于上使参，偶因闲兴出城南瞻。主人携酒情如海，高阁开筵影在潭保。辽蓟苍茫愁远役，江山邂逅得清谈瞻。归趁腊梅花未落，练光亭上又停骖保。”

八月初七日(癸亥)
《练光庭》：“关西形胜此高亭，前后三登未五龄。原隰驱人那得卧，江山娱客不要醒。长林霁色开帘挹，极浦潮声隐几听。最是望宸无限思，五更明月独凭棂。”

八月十一日(丁卯)
《安定道中秋夕，次副使韵》：“流光冉冉道涂间，闻说中元此日还。安得弟兄同望月，秪应鸡酒独登山。乾坤莽荡身如寄，辽蓟苍茫鬓欲斑。遥想金华新结屋，岸枫庭菊十分闲。”

八月十五日(辛未)
《安兴馆观妓舞联句》：“翩翩舞袖两佳人，步袜纤纤不起尘瞻。六幅轻飘榴映烛，一枝娇拂柳摇茵保。故乡归思吾方切，西塞奇观此独新瞻。但恨吾衰筋力倦，好教东馆占芳因保。”

八月十六日(壬寅)
《宣城馆，次壁上韵》：“关西锁钥此州雄，楼阁重重接半穹。圣代文治鲸海静，元戎武略豹韬通。华筵武妓霜横剑，大布娱宾月满弓。王事怱怱驱马去，好期留与绮罗丛。”

《又次壁上韵》：“关西雄镇古边城，幕府秋晴棨㦸明。客至螺鬟宵舞剑，时清虎旅昼眠营。高帿在岸供欢笑，尽阁临途惯送迎。自是桑蓬男子事，远游羞作故园情。”

八月十七日(癸酉)
《百祥楼联句》：“五年三上百祥楼保，吾亦从君此暂留。缥缈槛临危堞出瞻，逶迤江抱大坪流。繁华平壤寻常视，形胜成川伯仲侔保。最是关河多朔气，遥凭难拨去乡愁瞻。”

《百祥楼联句》：“清川江水漾新晴，画舫中流两使行瞻。樯影度空飞鸟避，角声摇渚浴鸥惊保。㫌旗拂拂关云去，车马悠悠岭日横瞻。去去天涯家国远，博陵才过又嘉平保。”又：“出出诗人口气香，江山风月好商量瞻。安兴自古称佳丽，使价于今擅放狂保。㶑灔宫醪红露溢，联翩妓舞翠裙长瞻。凭栏忽觉覊怀恶，坐送边烽入洛阳保。”

八月十八日(甲戍)
《清川江联句》：“清川江上唤朝船保，水色秋光共一天。柳外轻桡流似马李斗运，镜中高枕坐如仙。百祥迢递前宵月保，七佛依微晓日烟。莫把浮家安处视，近来平地起层涟李斗运。”

八月十九日(乙亥)
《松柏堂听瑟联句》：“佳人抱瑟坐筵前，十指纤纤意态妍瞻。沁园花深莺语滑，秦楼月白凤吟圆保。千辛远役吾方苦，一阕相思尔可怜瞻。且待星槎还到日，更挑珠拨笑相延保。”

八月二十日(丙子)《琴啸堂联句》：“新安从古说名州保，关塞繁华擅一头。留客幸逢贤太守瞻，临筵不让好风流。翠袖联翩双舞剑保，红笼辉映列悬钩。王程跌宕皆洪渥瞻，醉里浑忘去国愁保。

八月二十一日(丁丑)
《云兴馆临发口占》：“靡靡何时已，吾行又郭山。王程千里外，人事十年间。妓女皆新眼，山川即旧颜。生憎马前角，催客不教闲。”

八月二十三日(己卯)
《龙川途中联句》：“听流宵枕尚依依瞻，四牡催程又载驰。邮吏告余行有渡保，官笳迎客动移时。联翩轩盖揺波影瞻，淡荡云烟作野姿。今日统军亭下宿保，主人风度定佳期瞻。”“吾行忽已鸭流头保，京国迢迢道里悠。星岭以西浑朔气瞻，凤城之后奈覊愁。生憎暮角催前路保，差喜边麾得旧游。今夜明灯成鼎话瞻，统军亭上各青眸保。”“西风飞驲客催程瞻，古戍烟销晚景晴。醉倚清尊歌出塞保，卧听塞角报开营。关河气得秋深肃瞻，家国愁多月更明。赖有古人携作伴保，联翩诗律宿深情瞻。”“清川江以北，气候异南方瞻。霜落群山肃，云垂古戍荒保。千群禆紫勒，百队妓红妆瞻。跌宕诗篇在，烦君莫恋乡保。”“夜夜骆山梦，朝朝燕塞程保。事忙千里近，恩重一身轻瞻。且置登楼赋，惟知叱驭行保。腊前吾可返，欢庆恰宸情瞻。”“日出揺揺去，何时山海关保。本知王命重，宁惮险途艰瞻。努力加餐去，昈心准事还保。朋迎佩腊酒，弘院雪荆班瞻。”“男儿堕地志蓬桑，万里关河一瞬强。到底诗尊仍旧友，逢场歌舞又新妆保。海山前后行经历，风俗西南细较量瞻。最是戍楼明月夜，揽窗羌笛数声长保。”

《听流堂联句》：“葱秀经过又听流瞻，不云穷塞得名区。轩临翠壁岚光滴保，檐近苍松谷韵留。扑扑政愁尘涨路瞻，淙淙还喜涧环楼。坐来啸咏浑忘倦保，未害同君一日休瞻。”“欝欝穹林㶁㶁流保，长途歇马忽清区。涧声最可愁时听瞻，松荫偏宜倦处留。天为行人开翠壁保，岁仍王使辟朱楼。小坛移席浑忘夕瞻，直恐征车不许休保。”“环壁枫楠俨翠屏瞻，小溪循砌又堪听。佳人拥瑟红围席保，武士穿帿白转星。不意清区行处得瞻，未妨征旆暂时停。但恨上公淹美疢保，迟迟尚阻共临亭瞻。”“楼下清溪溪上屏保，屏宜环坐溪宜听。谁从此地营官阁瞻，更有佳人慰使星。醉里浑忘原隰倦保，劳时不害旆旗停。悠然长啸诸缘息瞻，约束重登雪后亭保。”“午坛诗罢又宵栏瞻，双舞佳人剑色寒。乐杂宫商皆妙韵，戏呈僧俗亦奇观。纱笼挂壁光相映瞻，玉酒盈樽兴未阑。到底娱游知圣渥保，不嫌燕蓟路漫漫瞻。”

八月二十四日(庚辰)
《林畔馆志感》：“画角声残烛影迟，旅窗无寐悄多思。先人泣决行吟地，小子衔纶过宿时。万事沧桑双泪涕，十年颜面半依俙。嘈嘈丝管徒兴感，不独天涯远别离。”

九月初一日(丙戌)
《九龙亭联句》：“风流两使气轩天瞻，暇日肩舆鸭水边。百队青蛾横玉勒保，双行素手按朱弦。九龙亭上因移席瞻，清马廊前又系船。胜会关西应第一保，洛中归诧有诗篇瞻。”“晴沙驰马妓戎妆瞻，画鼓声中电影忙。纤手捷能抽短帜保，细腰回自动轻裳。辕门直入功争献瞻，云鬓徐收气益扬。塞外赌欢惟此戏保，华筵又是剑如霜瞻。”

《又次天字》：“㫌盖逶迤拂晚天保，一声箫鼓咽桥边。松亭快舞才收剑瞻，画舫清欢又动弦。跌宕中流仍纵酒保，参差下濑更回船。金盘狼藉呈鱼脍瞻，盛事都输醉后篇保。”“软枫苍壁作秋妆瞻，更泛楼船下濑忙云。醉挹清波添绿醑，卧看斜日映红裳保。骚人授简诗眉耸，壮士当前舞袖扬云。约束兹游毋径返，胡天行色阅风霜瞻。”

《湾上联句》：“暮到龙湾馆保，凝香借夜床。主人青眼拭瞻，房妓翠眉扬。地是箕封尽保，天因蓟野长。悄然游子抱瞻，相对强含觞保。”“凝香堂里住征骖瞻，小潊秋晴柳影涵。萧洒临轩还胜致保，激昂呼酒或豪谈。行忙拭玉留何久瞻，职管搜金毁亦甘。明日摇摇渡江去保，君亲系恋自难堪瞻。”

九月初二日(丁亥)
《咏隐山玉》：“独擅芳名锦绣场，无瑕色比白纯羊。深山久蕴曾须价，宝椟初开忽放光瞻。可语寒山惟片石，只怜神梦已高唐。听渠一诵祈山表，忘却天涯客抱长保。玉已属宋。” “西边歌舞此州雄，歌遏轻云舞转风瞻。暇日楼台诗酒里，他乡萍水笑谈中保。佳期难得关河外，胜事应传锦绣丛瞻。太守豪情犹未已，九龙料理一船同保。”

九月初三日(戊子)
《自辞陛到湾联句》：“拜辞诣阙下瞻，恩许共登筵。湛露沾香酝保，慈天近细毡。今行专对重，是日宠音宣。掺手西郊饯保，昈心上价贤。君亲犹恋系瞻，兄弟更缠绵。华岳俄然失保，临湍忽尔前。防营故人在瞻，开府旧民延。秣马金川郡保，听蝉玉溜泉。秋容行野得瞻，炎意度林蠲。恶馔从残邑保，疲骖怯峻阡。挂蒲轩暂憩瞻，待凤馆仍眠。夜雨前溪涨保，朝杯小席联。行停诗可出瞻，身倦妓无缘。欝欝愁难拨保，悠悠梦易牵。铜仙寻霁路瞻，齐馆住征鞭。阃府军容壮保，波楼妓舞翩。行从驹岘路瞻，坐感鹤堂篇。中道俄分手保，兹州独息肩。危谗逢再度瞻，圣渥荷深怜。清浿愁先渡保，名亭许独专。批优劳敢顾瞻，役重路宜遄。角动忙凭槛保，城横促系船。江山此第一瞻，粉黛又三千。从古西都盛保，如今北路连。闾閰纷扑地，楼阁欝参天。圣迹瞻遗庙保，仁风验古田。麒麟今寂寞瞻，锦绣独连蜷。泛月波如练保，缘堤树似烟。明朝罢查对瞻，是夜理盘缠。厚赆廵情挚保，丰供尹意偏。朝辞箕子国瞻，暮渡顺安川保。久滞愁如絷瞻，先行快若骞。丰山初叙族保，清邑更邀妍。肃馆宵看剑瞻，云岩昼税鞯。百祥俄马首保，七佛又城顚。塞阃三军帅瞻，旗亭百队廛。东台瞻势壮保，南庙感忠全。野广江仍迥瞻，官饶妓更妍。繁华关外擅保，形胜国中传。暂倚清川棹瞻，仍移大定舷。蓝舆星岭缓保，缃箔柏堂褰。相疾愁掩馆瞻，吾行类缚禅。催程知义重保，许国认心坚。停马挂弓下瞻，分房倚剑边。此州亦都会保，其职即戎权。武健桓如虎瞻，娼娇鬓掠蝉。征骖又车辇保，佳境忽天渊。台下清池活瞻，楼前翠壁悬。一宵纔跌宕保，三盖更蹁跹。界到龙湾尽瞻，天连鹤野圆。主贤朋更戚保，堂胜柳仍莲。岛忆回军日瞻，亭悲驻跸年。携樽龙渚泛保，张网马廊迁。旗诧姬争拔瞻，帿看武较穿。搜金吾有责保，听瑟我图便。已看三秋届瞻，偏愁十日邅。清晨先戒辖保，佳会忽忘筌。此去四千里瞻，一行三百员。统军雪后月保，琴酒更周旋瞻。”

九月初四日(己丑)
《渡江》：“轻舟淼淼鸭头波，征旆依依马耳崖。始信丰陵先获好，渡江心似始离家。”

《九连城》：“涉尽三江已夕曦，九连城下税征辎。披荆架得毡为室，匝木烧将火作篱。击柝依然行垒夜，联灯宛是试场时。却怜邮卒眞劳苦，风露通宵昼又驰。”

《寄湾尹》：“一曲劳歌鸭水头，主人牵袂客登舟。离筵我自频回首，征旆君应久送眸。十日欢娱还别恨，三冬濡滞奈覊愁。佳期待得梅花发，料理芳醪续旧游。”

九月初五日(庚寅)
《葱秀途中》：“谁知穷塞便清区，百里逶迤步步幽。鹘岫晴标方北顾，凤岑秋色忽西浮。林间我欲停车坐，洞里人应避世留。乐土平须天竟废，版图何日更青丘。”

九月初九日(壬辰)
《连山关途中逢九日》：“冒雨连山关外路，冲泥分水岭边车。飒飒风声千树动，离离秋色众山加。明朝更趁新辽饭，今岁虚孤故国花。恩义有时轻重别，长吟宵雅莫相嗟。”

九月十一日(丙申)
《青石岭，复次前韵》：“山石崎岖岭路斜，羊肠步步欲摧车。吟风落叶千峰下，碍日垂藤两岸加。万里覊怀催白髪，一年佳节负黄花。飜思圣祖曾留曲，原隰何心敢自嗟。” “缘崖百折石溪斜，半日崎岖度栈车。此去路从辽野阔，由来险视蜀涂加。秋怀岸有萧萧叶，客抱杯无泛泛花。弧矢本知男子事，睠言家国自兴嗟。”

《次副使梦后诗韵》：“人非要梦梦因心，心定吾知梦不寻。嗟尔乡心那易拨，远游离膝岁将阴。”

九月十二日(丁卯)
《白塔下与副使同赋。辽东白塔杰特无与比，自唐至明，世有重修碑面世，或误称华表柱，可笑》：“巍然特立欝穹崇，阅尽沧桑也始终。百丈高开莲涌地，千层巧削玉撑空。危标独占辽阳势，浩劫长留释氏功。故事犹征唐代碣，孰将华表强相蒙。”

九月十三日(戊戍)
《辽野，次副使韵》：“峡里常愁井底同，辽阳以后野无穷。乾坤莽荡双眸外，幽蓟微茫一指中。但觉心随云共远，却看身与地俱空。浮生自笑蜉蝣小，欲化鹏抟九万风。”“二气鸿蒙一磨旋，中开旷野四无边。马愁不尽茫茫地，鸟倦难穷衮衮天。今日方知天下大，半生还笑井中褊。东归若问西游壮，先示辽阳以后篇。”

九月十五日(庚子)
《沈阳途中》：“千里行犹未半燕，沈阳何事又停鞭。眠愁馆宇多年废，坐厌商胡逐日缠。病译滞涂抛岂得，疲骖舍店念犹牵。悄然无计消长夜，强把陈篇向烛前。”

《联句》：“长坑东西两帐连保，异邦相挈意拳拳。乡心夜看辽城月瞻，客路朝愁蓟树烟。一色红兜谁满汉保，两行青幔总坊廛。林家忽得遗民话瞻，片石寒山独可传保。”“沈阳何事久留连瞻，进退惟听上使拳。废久院房昏似漆保，愁多客抱暗如烟。晨装已俶催车马瞻，夜鼓初传锁铺廛。一路艰难尝得备保，何时归与故乡传瞻。”

九月十六日(辛丑)
《咏尘》：“原隰千辛万苦该，辽尘最使客心摧。揺揺蔽日漫天去，扑扑随风卷地来。马上人皆形似鬼，车中吾亦面如煤。诸君莫说泥涂恶，一洗还思雨快哉。”

《次副使韵》：“明厌冲尘走，今愁冒雨行。未知扑面土，何似没腰坑。两事俱妨客，高天苦碍程。俄然晴路豁，疲马忽骄横。”

九月十七日(壬寅)
《途中口占》：“宵停晨走日成科，川路迢迢望更赊。念断狐丘还不梦，意催燕馆便如家。坐愁膻酪腥吹座，行怕沙尘涨满车。象胥不知何事好，十回来往未言多。”“愁尘愁雨又愁风，日日愁将几日穷。休道到燕愁可歇，滞时愁又走时同。”

九月十八日(癸卯)
《一板门店中即事》：“小旗堡外拂朝鞭，一板门前税千鞯。邮卒吸烟纷把竹，店人烹卵苦要钱。白头可笑花犹髻，黄口何知弁已毡。麻贝亦勤宾主礼，却来多事问安眠。”

九月十九日(甲辰)
《晓发即事》：“晨光草色暧平阡，征驾摇摇又早天。喔喔何村鸡唤月，依依遥薮马嘶烟。店中残睡车中续，枕上余篇路上圆。邮卒告余由别径，雨余难涉黑山川。”

九月二十日(乙已)
《北镇庙，次副使韵》：“天下奇观北镇祠，石门金殿欝参差。堂中带剑森环卫，榻上垂旒俨衮仪。明代旧鑴苔掩翳，满人新饰彩淋漓。三韩本是神攸莅，能佑吾行惬所期。”

《路中望见医巫闾山口占》：“行行愁杀野无垠，忽见巫闾似故人。几日马前惟莽荡，今朝天末始嶙峋。晴亮度野如相迓，黛色随车若有因。休道十三山后隔，云标珍重又归轮。”


《桃花洞联句》：“北镇庙前车暂留，桃花洞里更寻幽瞻。丹青魄动森森殿，水石眸开淡淡秋保。岩转路危难着足，我慵君健且输头瞻。傍人遮莫催吾返，万里间关始一游。”又：“胜地何妨半日留瞻，一筇徐步转清幽。幅巾布笠三韩客，枫叶松声九月秋保。挟路闲云生步步，披林奇石露头头。巫闾自古多佳景瞻，客里聊成分外游保。”又：“两盖翩翩此暂留，幽人到底每逢幽。王程尚有偷闲日瞻，山色仍看满意秋。红叶染林妆岸面，碧泉缘木落岩头保。夕阳回舆犹余恋瞻，更待归时烂熳游保。”

九月二十一日(戊申)
《更次》：“分付征骖洞口留，步缘苔径径仍幽。丹青古佛岩为室，锦树千林岸有秋。谁把恶诗题石面，独携高兴上峰头。吾乡未必无兹胜，只为宽愁试一游。” “不道覊游便胜观，巫闾况是旧名山。林端滴滴幽泉静，石窦阴阴古佛寒。峰转路缘荒径细，洞深头得小天团。傍人莫说桃时好，霜叶秋来满岸丹。”

九月二十二日(丁未)
《晓发次副使韵》：“呜呜寒角报鸡初，邮卒携吾又上车。烟外马嘶人语迥，月中林影野光虚。覊眠每失终宵枕，征驾将投底处闾。竣事何时寻故壑，一身经济付耕渔。”

九月二十三日(戊申)
《宁远卫明时古战场也。袁崇焕为经略守此鎭，虏不敢窥。袁被谮去，以祖大寿代之。祖降而城遂陷》：“驱车忽不乐，日暮古城边。泪落袁经略，心寒祖总兵。沙应埋有戟，云或结为㫌。久矣天方醉，悲歌剑亦鸣。”

《祖大寿牌楼城外有汗峰，袁崇焕守城时，汗屡攻辄败，登此峰而呕血，故或称汗峰，或称呕血台云云》：“爀爀当时祖总兵，飞楼百尺石为楹。殊恩四世明都督，遗臭千年汉少卿。燕客几回瞻慷慨，汗峰还好对峥嵘。包羞倘有残魂在，应悔经营枉托名。”

《又次副使韵》：“一代元勋四世牌，留芳自谓与楼偕。投戈罪大曾无愧，推毂恩深独不怀。石面名那磨灭得，街头骂必往不皆。长绳欲把层楹倒，恐后人将汝作楷。”

《次副使韵》：“身为远客节逢弧，百感交怀一喜无。珍重故人携酒至，醉中忘却异乡孤。”

九月二十五日(庚戌)
《山海关，道中口占》：“呜呜画角戒晨鞭，戛戛征车怯暮阡。旷野尘迷辽渖迥，重关城绕海山绵。三分驲路纔经二，一望燕程又隔千。谁道壮游多好语，有诗强半写愁篇。”

九月二十六日(辛亥)
《悼刷卒》：“家里岂无死，道中偏恻伤。亦知都是命，终愧未能将。薄榇寒依佛，孤魂杳隔乡。那堪东渡日，船首哭新孀。”

《山海关》：“逶迤山海护神州，锁钥天应壮北陬。谁把重关邀劲旅，坐教中土属狂酋。阴图尚屹坛千尺，拙著空开郭一头。默默征车携玉帛，世间无地读《春秋》。”

九月二十七日(壬子)
《望海亭，次副使韵》：“危栏千尺烂青红，从古登临几个雄。剑气冲开鲸路阔，角声吹彻蜃楼空。神仙蓬岛苍茫外，王伯桑田变覆中。锁钥公然输北虏，至今遗愤一天同。”“从古渟涵积气蒙，苍然万顷接遥空。胸宽汉使乘槎外，目壮秦皇驾石中。高阁持杯凌鼍窟，秋风吹角隐龙宫。临波别有英雄感，玉貌何年欲蹈东。”“驱车遵古堞，望海倚层关。日出空蒙里，云垂莽荡间。当时应一勺，何处是三山。试问亭前碣，沧桑阅几还。”

九月二十八日(癸丑)
《曾闻，江南女季文兰，被虏过榛子店。题诗壁上而去，欲得其详。到本店，招故老问之，皆不知，遂成一绝》：“山花落尽柳依依，哀怨千秋壁上诗。欲问芳尘迷处所，鹧鸪无语夕阳飞。”

九月二十九日(甲寅)
《象胥中适有誊兰诗来示，诗曰：“椎髻空怜昔日妆，征衫换尽越罗裳。爷娘生死知何处，恸杀春风向沈阳。”其下又书曰：“妾乃南京苏学士女季文兰也。因吴三桂之乱。为王章京所虏，将往沈阳，路过于此，题诗壁上。天下有心男子，爱之怜之。”览其诗殊觉凄然，乃次其韵》：“哀词一阕泣残妆，顚倒狂尘染翠裳。南国向来风雨恶，几花零落怨青阳。”

《兰称苏学士之女，则其地固异于闾巷之贱矣。观其诗袅娜幽怨翩翩乎女骚之风矣。则其识又足以知所守矣，而乃不免焉何也。但称爷娘而不称婿，岂未及字耶？抑字矣而羞而不自道耶？余怜其娇姿软质，不免为干戈所迫胁，摇摇飘荡于万里之远。而又惜之地之才，乃不克以死自守，卒为风尘所污辱也。遂更题一绝以见志》：“零落孤兰雨打春，芳姿容易委沙尘。君看阁里寒梅树，风雪颠狂独葆真。”

九月三十日(乙卯)
《清节祠》：“滦水凈如练，首阳青四围。清区配双节，遗庙耿余晖。岸岸松皆直，年年蕨自肥。客从箕子国，灵或不余挥。”又：“八百侯皆叛，三千士又和。天心良有在，人纪可如何。叩马惟吾尽，扬鹰讵尔多。归来还一笑，薇蕨首阳歌。”又：“入庙徘徊立，似聆薇蕨吟。丹青岂真面，瞻拜自深心。双节垂终古，清风耿至今。吾东元净土，盍与太师临。”又：“谁把康熙字，高高揭得勤。粟犹逃不义，苾岂享非君。孤竹长相配，寒松好是群。从公借薇蕨，欲与世人分。”又：“寥落空山阒，荒凉古庙深。草围阶没面，尘拥榻埋心。炉冷何年火，冠渝旧日簪。传闻释氏宅，胡帝日输金。”

《又次副使韵二首》：“莫莫西山澹澹河，商家春色采薇多。磻翁讵识求仁谊，姬史犹传易暴歌。百代清风真立懦，数间遗庙独兴嗟。出门四望腥尘涨，借问先生可奈何。”“采薇山下访殷贤，玉帛何心此路前。亘古纲常双节庙，即今干凈一滦川。周虽易暴犹汤事，秦乃尊称孰鲁连。弱国包羞还慕义，莫嫌征马系门边。”

闰九月初一日(丙辰)
《丰润玉田多故家世族，今之称秀才者皆是也。闻数十年前，见吾人，犹道古慷慨。今则虽以语挑之，少无思汉之意。指吾所著，而讥毡毳之可愧。则虽口称曰然，而实无愧色。惟以贩业赌利为事，旧藏书籍，亦卖尽无余。盖亦居然而夷矣，感而口占》：“悲歌中夜抚龙泉，丰润余怀又玉田。王谢风流空第宅，汉唐文物总腥膻。赐书尽卖三千卷，遗泽浑忘二百年。问我衣冠果何似，低头强道胜于毡。”

闰九月初二日(丁巳)
《高丽堡追闻此非丙子所掳，丙子以前，亦有此堡云云》：“立马高丽堡，伤心丙子年。抢攘俱去土，提挈自成廛。旧意犹村号，遗风但水田。腥膻那复别，究本独吾怜。”

闰九月初三日(戊午)
《题大小佛》：“六丈巍巍三尺藐，百千万化只一躯。如来尽有无量德，能把夷区化圣区。”

《卧佛，俗称李白之像》：“闻君采石骑鲸去，何事空门化佛来。颓着玉山犹旧习，也应新醉蓟州杯。”
《题禄山贵妃祠》：“华清宫里锦襁嬉，蓟庙东西魄又随。可笑开元李天子，九原犹被羯奴欺。”

《宋家庄》：“昔闻鲁城守，今见宋家完。虏矢纷如雨，村埤小似丸。输心能得士，洒血独登坛。爀爀吴都督，开门发又刊。”又：“倚剑遵遗宅，悲歌抚百年。守余台独立，围处堞犹全。往事孙能说，高风史可传。徘徊君莫讶，思汉尚吾鲜。”

《又次副使韵》：“驱马寻遗宅，行歌复坐叹。风前草尽靡，山下卵犹完。月照援楼堞，云愁杖剑坛。吴王独何意，容易辟泥丸。”又：“吊古秋风泪，晨登宋氏城。普天尘坱莽，残堞义峥嵘。行路皆传姓，凭孙更问名。应知旧时剑，犹在壁间鸣。”又：“域中皆化狄，天下孰知明。村少还藏士，胡多独闲城。台留千古屹，云揭一毛横。我是三韩客，于焉自怆情。”

《少林寺》：“林际寻僧带晚钟，离离秋色一枝筇。溪声远近庵前壑，云影高低塔外峰。醉后欲题仍白石，疲来思憩忽青松。清辉不放游人去，坐见西岑下夕舂。”

《崇祯塔塔上有小龛，坐金佛，佛前石缝有燕巢》：“为看崇祯字，辛勤塔上头。人言切可惜，我爱迹犹留。佛坐浑忘报，栖禽岂解愁。盘桓久不下，云水暮悠悠。”

闰九月初四日(己未)
《盘山》：“闻说盘山好，盘山看更奇。白云应佛处，锦石亦秋姿。倚壁松声迥，临溪塔影危。呼僧拾红叶，醉后一题诗。”

《谷口村》：“谷中秋已晚，乐事一何繁。云粟收前野，霜梨摘后园。浑疑李愿宅，不羡武陵村。安得移兹境，诛茅晚计存。”

《次副使少林寺韵》：“盘山一曲蓟门陬，天作名区饷客游。坐处苔皆纹古石，步时松或荫清流。白云多意长留洞，红叶无风自上楼。一路若论形胜最，滦河以后说兹幽。” “盘谷人多传海东，我来时又晚秋逢。行从枫叶松声里，坐在云光水影中。往迹暂寻明代塔，闲情仍憩释王宫。闻说高僧深处在，若为相对话空空。”

《又次塔韵》：“兀兀耸千尺，层层知几台。中为金佛坐，上有白云来。经始应求福，徘徊谩惜财。兴亡石无语，抚剑意悠哉。”

《又次出山韵》：“谷鸟嘤嘤送客还，清区如隔故人颜。迟徊步自倦登道，归去梦应多在山。历历林峦森暗想，依依云壑憺余闲。丹青安得模兹境，坐我岚光水色间。”

闰九月初五日(庚申)
《白涧松》：“盘山诗罢已晨钟，走马朝看白涧松。分付家僮拾子去，教吾庭畔玉为龙。”

闰九月初六日(辛酉)
《到通州二首》：“秋七行人闰九连，龙湾以后又三千。今朝始理通州楫，何日重挥蓟野鞭。舍馆不知那处定，文书能免屡时延。覊愁谓到燕京尽，将到愁多未到燕。” “晴沙如抹柳如浮，佳丽燕南第一洲。扑地闾阎烟匝岸，拂天樯楫影摇洲。齐纨蜀帛家家市，楚舞吴歌处处楼。可惜中原形胜土，百年无恙属狂酋。”

闰九月初七日(癸亥)
《流觞》：“苦被秋光挽，不知山日倾。流觞坐白石，相国更风情。”

闰九月初八日(癸亥)
《自鸭绿江至燕京纪行联句》：“九月之初四，渡湾车载脂保。出疆秋暮节，离馆雨晴时瞻。封启辞宸极，留书与眷私保。君亲徒系恋，消息更凭谁瞻。万里从兹始，三江取次移保。联鞭一行并，张幕九连斯瞻。是夜露宿九连城下。戒夜罘垂野，防寒火作篱保。地低泥没膝，路狭草齐眉瞻。壤惜公然废，山怜忽尔奇保。鹘峰开早雾，马板趁朝炊瞻。松鹘山马转阪。坐席依林好，行厨傍人宜保。柳田经在后，葱秀宿如期瞻。忽似平山见，偏增故国思保。观渔垂钓饵，畏虎插枪枝瞻。是夜亦露宿，而观渔插枪皆实事。露处从前夜，晨行仿古歧保。龙堆纔跋踄，凤岫忽逶迤瞻。鱼龙堆，凤凰山。列木排成栅，重关锁作陴保。衣冠殊制度，言语骇侏𠌯保。俄报衙门到，还愁城将迟保。迎送官称以衙门。整齐方物入，催促礼单贻瞻。燕驮联翩发，湾裨次第辞保。将入栅，湾上三库别将次第辞去。俄然门钥下，去矣使车驰瞻。暮宿王家店，朝看释氏碑保。逢车骡或马，得铺榜仍旗瞻。大抵田皆秫，同然屋是茨保。爨多双堗以，担必两端为瞻。旧堞堆无筑，新廊戍有师保。城皆颓圮，而不许修筑，新作长廊，以居戍卒，雍正时所创云。叉湖过险濑，干浦憩清湄瞻。三叉河，干者浦。保席聊开闷，投竿暂取嬉保。松村方拟宿，麻岭又经危瞻。麻姑岭，松店。古峡枫方烂，踈篱菊自蕤保。花头犹丑女，毡帽亦呱儿瞻。岭复双穿险，河回八涉漪保。是日踰小长岭、大长岭，渡八河。卢庄聊对榻，通堡是停麾瞻。是日宿通远堡、卢家庄。遇石车愁踣，冲泥马惜疲保。护行衙译责，运槖店商知瞻。分水沾朝霂，连山趁夕曦保。是日过分水岭，宿连山关。山葡奉坚摘，草叶永同吹瞻。奉坚、永同，皆驿奴名。会岭霜吹叶，甜庄月满楣保。是日踰会岭，宿甜水店。层楼看彩楔，颓堞有荒基瞻。分水站村，新有烈女棹楔，旧有城尽颓。青石悬成栈，丹崖攒若戣。是日过青石岭，两崖枫如染。角摇群木动，㫌拂乱藤垂。圣祖曾愁雨，微臣敢惮巇保。孝庙曾过此巅，遇雨留曲。狼山初峡拆，凤栅后途夷。自凤城连作峡行，过狼子山，始开野。乞米庵僧鄙，弹筝店汉痴。两事皆即景。早停人厌滞，长役马怜羸瞻。夙驾星光烂，晨风烛影熹保。冷泉山已尽，弥店野无涯瞻。过冷井山尽，到阿弥庄，始大野无边。辽亦大都会，城河一废隳。遗民犹毂撃，列肆更星丽。旧辽东城郭尽颓，而民物犹殷盛。白塔谁为者，青天忽半之保。此塔为天下壮观，俗号为华表。百层昉敬德，八面坐牟尼瞻。唐尉迟敬德重修此塔，塔之八面皆镌佛。正德龟犹验，令威鹤可疑保。明正德时，重修有碑。忙违关庙路，留歇太河辎瞻。是日宿太子河。最怕尘如海，差欣路似砥保。井醎搬宿水，译病送行医。二道以后泉味恶，路遇冷井，辄汲去。首译病落后，送医护来。朝店三途趁，宵床十铺治。过三途把，宿十里铺。云天空莽阔，林树独参差瞻。地号凭邮认，胡言待译咨。行装唯仗仆，赌戏每呼裨。每入店，副使辄呼群禆，赌戱破寂。鹅鸭鸡皆畜，猪羊马盖孳。吸烟长把竹，啖饭不须匙。皆实际语。筑舍羞无甓，逢宾诧有椅保。亦皆写景。午亭仍塔耸，夕渡又阿弥瞻。午饭白塔，夕渡浑河。渖号皇州亚，城留大将毗保。沈阳城中，六部备而一将军总之。三层门屹屹，百雉堞离离。十字街开阁，千帘市挟逵。鞭横嗤衒马，钲撃认担饴瞻。欲卖马者，驰以自衒。卖饴者辄撃铮以过。学士魂何托，宁陵耻向遗保。林翁逢遣闷，湾雇病怜縻瞻。沈阳小西门内林本裕，乃明遗民，与语可悦。湾上雇人病重，可怜。梵宇金填碣，皇陵碧覆榱保。城外有寺，乃顺治愿堂。有碑以金字字填。又有顺治墓，以碧瓦覆其墓阁。梁台愚可戒，汉椁事宜追瞻。正值三军阅，遥看一野弥。投鞭从古盛，立马至今悲。新霁尘收路，初寒服换皮。桥危行按辔，风恶坐垂帷。戏马人如鸟，行绳女似蜘。路逢马上才者，捷如飞鸟。又见两少女跨索，如我国才人之属。大方纔马秣，孤子已鸡埘保。午饭大方身，夕宿孤家子。晓发三车散，冥行两道欺。晓行迷失道，各散。河深难骑涉，舟运以绳推。渡巨流河而不用棹，缘索而行。山海前头近，巫闾半面窥。自今日始见巫闾。尘吹方闷恼，马逸暂踟蹰。今夜寻旗堡，斜阳过石狮瞻。过石狮子，宿白旗堡。谁言二井险，不信一门崎。筑道方无患，行人有永辞。一板门、二道井泥路，素称险艰。自雍正筑道以后，行路无碍云。泉从新店洌，丘自黑山逶保。自新店井泉始清，自小黑山始见培塿。于此方开眼，从今始健脾。中安几坊店，旧广又城池。中安堡，旧广宁。将业悲牌阁，神踪访镇祠。广宁有李成梁牌楼，朝又访北镇祠。殿皆金甓瓦，门尚石蛟螭。暂入桃花洞，遂成枫叶诗。涧是西来后最胜地。留多东使迹，对若故人姿。窟中东使多题名。岩树供林憩，山梨救渴饥。翅垂吾似鹤，步捷尔同狝瞻。五六台空屹，十三山更嵯。五台子、六台子，皆明时烟台，今废。是日宿十三山。小凌悲往事，宁远抚遗埤。小凌河、宁远卫，皆明与汗征战之地。草宿应缠骨，天阴尚泣魑。台留汗酋血，楼带祖家累。宁远城外，有汗伊呕血台。城内有降将祖大寿牌楼。晬节伤为客，朋情荷有巵。是日乃余初度，上、副使皆设馔。东关佳主欵，两水好儿怡保。东关驿丞郞，林本俗之子，致酒馔来欵。两水河驿承之子年十三者，秀朗解字可爱。觇郭坛犹愤，望夫石可噫。山海关城外有汗伊将坛，八里堡有望夫石。重关行且入，征马卸仍骑。雄镇眸初豁，颓城涕自洏。吴三桂所毁之城，尚不补。吴谋何太谬，明运奈全衰。庠杏名徒在，坟旗事足嗤。关内有文庙极荒凉，城外有新坟，坟上植纸旗可骇。市街排似蜀，肩毂咽同淄。半道哭湾卒，孤庵寄旅尸。亭台登望海，波浪涌掀墀。是朝登望海亭。舟楫依俙见，鱼龙咫尺比。徐王劳孟浪，煤阁事于戏瞻。东蹈真惭鲁，西悲永忆岐。范家纔靡靡，榆店又施施。过范家庄，宿榆店。避雪蹲双望，倾醪慰众厮。初欲宿永平府，遇雪卒冻，乃入双望铺，馈酒仍宿。驴槽征异迹，笔岫缅宏词。路有一拳石，称仙人饮驴之槽。过昌黎县，有峰明秀，称退之文笔峰。射石犹传李，采薇曾避姬。永平城南，有李广射虎石。城北数十里，有夷齐庙。首山高插玉，滦水凈铺璃。庙前有首阳山，后有滦河。伯叔双瞻像，君臣永树彝。求仁何怨矣，慕义独凄其。燕轼公应笑，殷祠我自怩。移舟谁浩唱，举网又清酾。是日三使泛舟河水，举网得鱼，诸禆唱歌舞，邮卒吹叶。倚岸松垂盖，沿沙柳拂丝保。为投沙驿馆，聊涉野鸡陂。沙河驿，野鸡屯。店壁诗怜浙，庄田俗仿箕。榛子店壁上，旧有浙江俘妇季文兰诗，而今则无。高丽堡，即我国俘虏人所居，村前有水田。玉丰双县过，榆柳两堤冞。玉田、丰润县名，道植榆柳。别店燕途舍，遗庄宋迹咨。到别山店，闻有宋家庄在道南，迂行往寻，庄是明末宋义士所居。九州岛破似竹，孤堞小如棊。吴三桂开关纳胡之后，天下皆为胡，独宋庄筑城自保。地是齐王蠋，人谁晋义熙。将坛纔剑抚，河水已舟维。庄内有将坛压临，城外河在蓟州城外。店卖新醅发，楼看古佛欹。蓟州酒颇有名。城内有寺，楼上卧一大佛。蓟烟方杳漠，盘谷好追随。蓟烟即蓟门烟树，盘谷即城西盘山。下马庵仍塔，披林柿与梨。山有寺，寺上有塔，满山多柿梨树。蹊横行屈曲，觞泛醉淋漓瞻。归路坐水上盘石，流觞取适。涧寺松如雪，滹河水欲澌。白涧店女庵，有白松树。蒙儿弦应石，蓟俗乐随輀。路傍见蒙古儿年七岁，佩弓矢，以石为的而射辄中，又有丧车过而鼓乐随之。将撃通州楫，先治夏店軧。燕南佳丽最，天下委输兹。天下转漕商舶，皆聚通州。舸舰迷双岸，楼台匝四陲。纵然形是胜，已矣发皆椎。赈笑皇碑耸，财怜石道糜。路傍有康熙赈政碑，自通州至京城，皆筑石路。大王庄暂歇，东岳庙仍披。大王庄即昼店，东岳庙在城外。殿俨黄神像，楼森玉帝仪。庙神或称黄姓云，后楼坐玉皇塑像。冥机纷报应，鬼神列盱睢。左右长廊，设冥司报应之像。匝地甍垂凤，环庭石负龟。经营元太惑，顚覆佛何资。东岳庙是元时所刱。将拟皇城入，还要礼貌卑。换衣惟听译，去伞只遵䂓。城外改着冠服，骑马去伞。乍拂朝阳策，聊依智化缁。由朝阳门而入，住智化寺。通官每追逐，提督又操持。是夜检咨樻，明朝诣礼司。时维闰之七，濡滞更堪嘻保。”

闰九月初九日(甲子)
《月下联句》：“重阳佳节岂虚抛平，盆有黄花樽有醪保。千里客怀聊遣闷，九秋诗兴欲夸豪瞻。小庭闲步槐阴静，清夜遥吟月色高保。伴得会心真胜事平，王程奔走顿忘劳瞻。”

《又示副使闰九月九日夜》：“莫叹覊踪絷，莫论乡思长。天涯犹故友，闰九亦重阳。艳艳盆花笑，湛湛蓟酒香。君诗已就否，槐月皎如霜。”

《次上使韵》：“间关同作出疆人，燕馆从游又浃旬。好是春风熏已久，譬如冬日爱弥新。谐诙每恃娄公德，简易宁遭丞相嗔。秪为病慵妨久坐，一毫诚意敢非真。”

《次上使韵》：“何幸从公共此行，周旋忘却滞殊乡。亲情对辄呼为侄，义分官曾忝作郎。蝇附只凭骐步阔，凡鸣敢拟玉声锵。隆褒自料非否窃，菁海词源万顷洋。”

闰九月初十日(乙丑)
《夜坐次副使韵》：“醉中欢笑六博，病里寂寞一书。神去余方羡尔，诗来尔反调余。” “悄然灯下无寐，偶尔床头有书。纵欲风流学尔，其如疾病缠余。” “樽前烂熳纔戱，烛下咿唔又书。两下工夫羡尔，一从病懒怜余。” “一枝赌笑盆菊，数卷排愁案书。日日酒杯管尔，时时诗句陶余。” “覊怀黯黯燕馆，乡信迢迢鴈书。幸而谐笑伴尔，否则寂寥愁余。”

闰九月十六日(辛未)
《次副使韵》：“伤心万历旧陪臣，今日胡庭拜跪身。逖矣金缯携万里，居然膻酪饱三旬。池台落日停车久，城阙连云抚剑频。闻道单于游蓟野，张槌谁效越王薪。”

闰九月十七日(壬申)
《次上使韵》：“逖矣三千道，萧然五十翁。覊愁灯下集，归梦枕边空。但使离辉焕，何论岁色穷。楚囚公莫怼，犹幸笑言同。”

闰九月二十二日(丁丑)
《次上使韵》：“何事翻成得罪人，从公于迈七经旬。纳头每日心逾小，贴膝长时礼益新。语必称尊宁涉慢，诗惟咏德本非嗔。清篇欲和徒增惕，戏耳前言岂是真。”

《假花一首》：“旅榻翻成富贵人，满堂红紫媚晴旻。不随庭卉开仍落，能使天时秋忽春。窈窕风中姿更静，婆娑烛下态逾真。直愁容易三阳届，桃李纷纷本色新。”

闰九月二十七日(壬午)
《次上使韵时赍咨官新到，得家书》：“凡坐三旬岁已冬，禅房如狱锁重重。乡音入耳添新绪，王事关心减旧容。觅句初非牵漫兴，看书祇是慰覊踪。最憎提督从中弄，操纵公然簸又舂。”

闰九月二十八日(癸未)
《次上使韵》：“南冠欝欝滞殊邦，一梦寻常渡浿江。乡绪庭分千里月，客愁床对五更釭。然疑李译言如蜜，操纵刘胡欲满腔。默默三旬叉手坐，胸中剩得气成杠。”

闰九月二十九日(甲申)
《次上使韵》：“家国迢迢远别离，我行何事此迟迟。但教螭陛归呈喜，敢惮燕庭坐受疲。万里饱酸那免病，四旬排闷只凭诗。孤灯最是无眠夜，辗转覊怀乱若丝。”“凡然思欝欝，逖矣梦依依。古佛愁中伴，红兜坐外围。胡霜初厉气，燕月再扬辉。顾语崔韩李，丁宁廿七归。”

十月初五日(己丑)
《燕都述怀，次秋兴八首》：“块坐深深秪树林，庭槐无叶日萧森。依依塞月频惊满，衮衮冬年又报阴。恋楚谁怜钟子奏，斥秦空负鲁连心。天寒异域衣难授，枕外愁听夜夜砧。”“乘鹤桥西柳径斜，双溪小洞是金华。十年纔就山中屋，万里还随海外槎。梦逐闲云寻佛谷，愁添明月听胡笳。归期屈指嘉平节，好趁寒梅第一花。”“秋冬冉冉怨流晖，原隰迢迢赋式微。佛榻栖身浑似缚，辽云入望忽如飞。参差译舌难为准，反复胡情易见违。试遣傍人看我貌，迩来消得几分肥。”“久矣覊囚欲白头，天涯容易度三秋。吟能日课初非癖，读或宵分秪为愁。欝欝樊笼身似鸟，悠悠湖海梦为鸥。吾行早值嘉隆际，也好留连在帝州。”“兴替悠悠一局棋，秋风抚剑不胜悲。羞称礼义三韩使，泣诵升平万历时。事楚徒缘邦力弱，观周苦恨我生迟。涵濡二百年余泽，试问中原父老思。”“一抺无言万寿山，腥尘澒洞百年间。巍巍皇极还胡座，穆穆端门本帝关。燕赵人谁称义气，金缯客亦戴羞颜。呼杯强涤轮囷臆，昨自鸿胪拜跪班。”“长城易水抚前功，万事悲歌一貉中。礼乐难寻华夏制，衣冠尽化女真风。沧桑衮衮浮云白，陵关依依落照红。柴市伤心遗庙在，千秋正气独斯翁。”“上苑依然辇路迤，五龙亭子俯清陂。风霜凋尽王孙草，雨露沾余杜宇枝。煤阁旧踪灰易灭，戏台遗恨石难移。春秋大义无人识，落日沉吟涕暗垂。”

十月初八日(壬辰)
《次上使韵》：“昨梦东还意跃如，醒来辽绝秪依初。毡乡日久浑忘陋，甓室风高转觉踈。欝欲成狂愁掩户，眩因经痛废看书。吾行若使明朝发，虽病犹能勇上车。” “昏昏委席秪心怜，寥落覊怀又暮年。岂是冻头能致病，病因拘絷在这边。”

十月十四日(戊戌)
《次上使韵》：“堂堂中国好舆图，天意如何久假胡。乐匪观周悲季札，人无攘狄感夷吾。云愁汉阙铜駞冷，月吊秦陵石兽孤。闻说河清新有瑞，几时腥秽扫寰区。”

 </PRE>
 
</body>
</html>


