<!DOCTYPE html>
<html>
<head>
<meta charset="UTF-8">
<title>成佑曾《茗山燕诗录》</title>
</head>
<body>

<PRE>	
《燕行日记》赵显命
乾隆八年/朝鲜英祖十九年
七月二十五日(乙巳)
《浿上泛舟，余于今行持诗、酒、色三戒。安陵李使君道中屡寄诗督和，仍复来会。浿上江山好处，逢能诗故人，不得已破戒次其韵》：“闲思往事把杨枝，尤物无如酒色诗。始欲坚持下士戒，讵能终负故人期。东坡老子泛舟日，明道先生观猎时。不醉红裙斯可矣，吟髭暂捋也还宜。”“少妓双擎进笔枝，相公破戒始题诗。江神山鬼以为证，好友佳宾皆赴期。度峡奔流横决后，争门铁骑突迸时。诗成顾笑安陵守，更莫烦论冝不冝。”

《赠妓松爱》：“萧萧秋雨满江城，关柳边榆㧾别情。为是金钗无兴久，临分差觉一身轻。”

《赠妓瀛洲仙》：“荒凉石兽昭阳峡，零落红妆浿水湄。目断关云孤鴈影，江城凮雨使人悲。”《自平壤迂往江西衙见侄女，酒席感赋，赠李使君器哉》：“十年存没鬓丝新，留饮黄堂醉锦茵。多羡君妻犹胜我，一时能养似爷人。”

《寄题殷山返鹤楼》：“楼废楼修事会奇，昭琴成毁有谁知。吾行定过辽阳郭，欲向丁威一问之。”

《浿上船游联句》：“兰挠咿轧晚乘潮晦，碧汉浮槎意欲飘。相国风流新破戒敬，使君冠盖亦承招。华筵锦瑟秋天迥方，孤屿烟林夕照遥。此会人间难再得纲，唤教樽妓更添醪晦。”“菱罗岛下欲平潮，一棹西风五两飘。使节州麾齐赴约，舞裙歌扇不烦招。故人颜面三年得，天子㫌旗万里遥。西渡龙湾无此席，不妨随兴醉芳醪。”“暂止河槎泛浿潮，是时天气井梧飘。桥边垂柳如相挽，帆外群山若赴招。洲日欲斜渔网集，渚风徐度妓歌遥。吴儿木石心犹在，独许题诗侑别醪。”“坐荡兰桡泝晚潮，西风一笛落梅飘。河津我自乘槎至，妓席君非折简招。秋色尚看红叶早，舟行已过碧楼遥。兹游一段奇缘在，且遇瀛仙共把醪。”“鱼队磨腮上午潮，柳边孤棹任风飘。使君先戒渔民集，卬友且来舟子招。乘碧亭回须兴倦，绫罗岛尽觉行遥。诗成似有江神助，醉向蓬前酹桂醪。”“年年玉节信如潮，榆柳新秋叶欲飘。东海波臣万里去，乾隆天子八州招。关河不分朋游合，京阙何堪梦到遥。此别伤心生白发，可能无醉故人醪。”“衰退诗情忽涌潮，浿江秋帆正飘飘。安陵太守来相问，瀛阁神仙坐可招。十里湖光城影落，一帆风色海门遥。行厨晚荐银鳞鲙，数曲娇歌妓劝醪。”“孤舟直放暮归潮，出峡高歌兴更飘。使节薄成江海泛，相君能赴友朋招。坐围红妓三重密，帆掠青林十里遥。是夕不辞淹一醉，西京元有桂糖醪。”“雄城十丈直冲潮，歌管三时响更飘。富贾村边浮巨舶，元戎府外卓高招。江山信觉兹游胜，关塞浑忘此去遥。又有佳期留浐水，使君新酿碧枯醪。”“清流壁下始乘潮，古寺时闻落磬飘。桂棹真同坡老泛，瑟琶何待乐天招。滩声已远蒿腰没，海气初收颿影遥。不醉那能酬此兴，樽空且可典村醪。”“轻舟难以逆寒潮，回望城烟几点飘。相国方携仙侣饮，使君宁赴道臣招。青林岸转孤帆落，朱箔楼高一笛遥。尚有淋漓余兴在，练光青夜更呼醪。” 

八月十五日(乙丑)
《来宣阁中秋望夜，命少妓鼓瑟且歌，次郑来侨寄示韵，其诗有“题遍几楼台”之句》“尺字谁传鴈阵回，向时郊别苦相催。令方驻节龙湾府，安得无诗浿上台。河汉星辰槎路接，塞门霜露菊秋来。何由复共西湖泛，宝室清歌月下哀。”辛酉仲秋望，曾与郑君泛月西湖。

《乙卯，余按节西藩，远相朴尚书师益候勑湾上。朴公眷少妓酒凤仙者，临别题诗扇面以赠之，诗语甚悲。余怪问之，答曰：“老人之言，固应亦也。”今余复来，朴公下世已久，而仙亦衰矣。抚念往事，殊怆然。公又言：“留此扇使吾子孙见之。”今公之胤方宰顺安，汝持此往见之也。次其韵赠之》：“脉脉含悲欲语迟，当时枉了怨生离。浮沤世界蓬萍事，少亦难期老可期。”

《妓洞庭月，宋台汝儒所爱也。余曾戏赠一绝。今余复来，儒已亡矣。复次前韵以赠之》：“塞门寒旭照残妆，消息泉涂隔杳茫。笑谑风流当日事，斜阳邻笛泪霍行。”

八月十七日(丁卯)
《戏赠少妓西湖春》一绝：“西风吹白发，寒旭照行㫌。少日轻家室，中年悼死生。地穷犹客路，木落又边声。临发平安字，苍茫去国情。”“不为九日饮，肯问武陵栽。归路关山雪，新梅开未开。”

《夜宿九连城，复次前韵寄湾尹》：“古碛人烟断，荒城逗使㫌。苍凉傍水宿，萧瑟感秋生。野阔盘鵰处，林深警虎声。怱怱江上别，已似来年情。”

八月二十三日(癸酉)
“千山尽处辽东野，四顾茫茫莫可凭。汉武以前谁郡县，达胡于此遂飞腾。乾坤信觉无涯际，日月何从有降升。安得中央台万丈，挂来光照大千灯。”“辽阳客路际遥空，倚剑悲歌落日中。弱国金珠为上策，小儒鞍马又秋风。秦家城郭千年在，黄帝舟车四海通。从古悠悠兴废事，也还成就汗英雄。”

 </PRE>
 
</body>
</html>


