<!DOCTYPE html>
<html>
<head>
<meta charset="UTF-8">
<title>丁巳燕行日记 李喆辅</title>
</head>
<body>

<PRE>
丁巳燕行日记 李喆辅
乾隆二年/朝鲜英祖十三年
七月二十六日(壬子)
或雨或止。到坡州，上使先到，旋发直向长湍，余与副使留宿于客舍西东轩。是日行四十里。

七月二十九日(乙卯)
晴。早发，到葱秀中火。遂安任尔元、信川尹潗求见。夕到瑞兴，馆于新溪所构别堂。主倅洪应福来见，临席往拜上使于客舍，本邑客舍颓废多年，每当迎送，苟简特甚。旧令朴子文到邑不二年，改而新之，制度极宏侈，丹雘极明丽，西使自此永赖。可喜。归路入衙轩见主倅，副使在焉。是日行八十里。

七月三十日(丙辰)
晴，晚阴。早发，剑水中火。文化金宗台、殷栗朴恭容、长连郑虎弼、凤山朴载海俱以站官来见。夕宿于凤山客舍西轩。本郡客舍数年前遭火，今郡守改建，焕然可观。支待官松禾李秉迪、长洲安宗臣来见。上房一少妓稍嫩，副使为上使虑之，送言请得。忽又自嫌，而不敢近。余以诗戏之，次其韵。而以妓归于余，余又复之，上使亦次之。是夜妓持十诗，往来徒劳而无所用。可笑。是日行八十里。

八月初一日（丁巳）
自晓大雨风，晚犹不止。川渠大涨，决无作行之势，不得已仍留。本倅及松禾，长洲来见。未明行望阙礼。

八月初二日（戊午）
小雨。朝踰洞仙岭，到黄州南大川，川水大涨。与副使同舟而济，水势峻急。梢工不能制柁，移时乃泊。主倅具令圣弼病重云，故直到衙轩暂话，归次客舍西轩。安岳宋元直、兵使具树勲、水使李玗、丰川尹敬一来见。晚后归拜上使，同上太虚楼稳话。夕进齐安馆副使下处，与元直鼎话。是日行四十里。

八月初三日(己未)
晴。查对兵使设馔来饯，本倅亦设馔以饯。晚与副使同上月波楼，有诗。元直设馔，要与副使同吃，故到齐安馆，带曛而归。是日留。

八月初四日(庚申)
朝大雾，晚晴。朝发到驹岘，关西人马来待。到中和，住接于宣化堂，道伯赵台远命已来留。道伯起后，本倅闵思渊、肃川金相壁、祥原李凤运、大同察访李征夏、方物差员城山别将金英楚来见。甑山任崇元适上京，历见而去。副使因文学叔疏，复理前事，引义无意前进。上使具由驰启请严饬。去宿之际，公私自多拘掣。可叹。是日行五十里。

八月初五日(辛酉)
阴。副使落留，余及上使早发，暂历而行到大同江。庶尹崔尚鼎出待，上使及余与庶尹同船而济。自前练光庭每为上使下处，而副使再四恳请得诺，而意外落留，上使则直抵客舍东轩，练光庭乃为吾有。自江上直到监营，见巡相暂话而归。江西叔及定州金洸、龙冈申友思观、龟城柳徽之、三和朴鐄、咸从申庆流、孟山李思德、宣沙佥使赵福基、慈城别将高擎柱、方物差员阳徳闵孝伯、肃川金相璧来见，巡相亦来见。廵营军官具亿、李雄天、张孝一，本府人边遫、崔万厦、崔必大、金弘济、李俊圣等来见。江西叔设饯，要余与上使同吃，故往会于客舍。晚后历江西下处而归。龙冈来坐，仍与之连枕，殊觉有越。是日行五十里。

八月初六日(壬戌)
小雨。在练光庭，龙冈设馔，日暮罢归。江西叔来，与之同宿。副使在中和，封疏上送。

八月初七日(癸亥)
夜大雨达朝。在练光庭，朝往拜上使，转历龙冈、江西两下处，作别而归。庶尹来见。
 </PRE>
 
</body>
</html>