<!DOCTYPE html>
<html>
<head>
<meta charset="UTF-8">
<title>《含忍录》蔡济恭</title>
</head>
<body>

<PRE>	
《含忍录》蔡济恭
乾隆四十三年/朝鲜正祖二年
三月十七日（丁丑）
《三月十七日，丁丑，晴，宿高阳，辞陛》：“冬冬听晓鼓，跄跄赴金阙。君王赐引见，黼座依红日。天语蔼含情，似与爱子别。车徒期遄返，雨露戒无疾。亲授四言句，宝墨光蟠欝。人蔘大于指，绵纸白如雪。贶自圣心来，种种罗以列。感泣下玉墀，眷言久未出。臣身臣不有，生死誓一节。此行其虚徐，王事何仓卒。城阙暧盈瞩，轩盖从此发。回首孝明殿，纷纷泪成血。”

《弘济桥，别亲友》：“丈夫志四海，辽蓟视尺咫。亲朋为送我，五里复十里。或驴或欵段，艰辛情在是。薄酒良胜无，相视醉不起。嵯峨曲城曲，西日光射紫。四牡屡顾鸣，万里自兹始。君言勤自护，忠信感神明。我言各无恙，归时复来迎。”

三月十八日(戊寅)
《戊寅，晴。宿坡州，浇奠坡州悟理洞外祖考赠判书李公墓，今年距公捐馆，适周一甲，感怀赋诗》：“吾母终天孝，恒言戊戌哀。浇莎一盏酒，今岁外孙来。”

三月十九日(己卯)
《己卯，晴。宿松都。临津渡，次朴齐家韵》：“东风起渡口，樯影不成齐。潮暖通花外，亭孤出桧西。行装看匕首，边塞入霜蹄。游戏升平事，新城何太低。”

三月二十日(庚辰)
《庚辰，晴。宿平山。靑石洞与书状官沈伯修念祖得靑字》：“悠悠丙丁恨，靑石至今靑。但道金汤在，何曾冠盖停。穹林多秀色，春涧满新听。歌笑行人度，村闾夜不扃。”

三月二十一日(辛巳)
《辛巳，晴。宿瑞兴。葱秀》：“挟道鸣泉一曲深，马前葱蒨小云林。嗤渠占地要津里，赢得嘉名遂至今。昔天使之过此，以为溪山酷类中国葱秀，因锡名曰‘葱秀’，故云。”

三月二十三日(癸未)
《壬午，晴。宿黄州，癸未留。洞仙岭》：“盘结当中路，跻攀拟上天。穹深容万甲，柴望鎭千年。营幕松楠底，人烟睥睨前。蒜山还捷径，防御欲何先。”

三月二十六日(丙戌)
《丙戌雨。丁亥晴。留平壤，按使雨。关西颇旱，是夜适雨，百姓欢于道曰：此蔡按使雨也，余闻而戏赋》：“天雨自然施，何与旧监司。旧使无才又无德，负民实多民不知。练光亭上倚画柱，淋浪不絶侵晓鼓。公然以雨归之我，老夫闻之汗如雨。叹我虚名何止斯，文苑筹司皆窃吹。”

三月二十四日(甲申)
《甲申，晴，宿中和。生阳馆》：“离家五百里，春草马蹄迷。偶逢骑拨去，书报到关西。”

三月二十五日(乙酉)
《乙酉，朝晴。夜雨，宿平壤。到平壤，士女倾城出迎》：“壶浆箪食列成行，按辔靑林十里长。堪笑九十三老媪，车前献寿步跄跄。九十之十，平声用。”

三月二十八日(戊子)
《戊子，晴。宿顺安。顺安馆，别德川宰吴景参》：“人事纷无定，年来少合幷。幸因辽塞役，暂得浿江迎。并马汀花落，评诗野雨冥。那堪顺安路，斜日又离情。”


 </PRE>
 
</body>
</html>


