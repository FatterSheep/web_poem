<!DOCTYPE html>
<html>
<head>
<meta charset="UTF-8">
<title>李晚秀《輶车集》</title>
</head>
<body>

<PRE>	
李晚秀《輶车集》
嘉庆八年/朝鲜纯祖三年
七月十一日(癸卯)
李晚秀《家大人陛辞日，特下御诗七言律以宠之，敬赓癸卯》：“绛帕擎来紫殿幽，云章一幅宠行辀。殊恩特侈家人礼，暮境深轸远役愁。古柱千年仙鹤去，长河八渡倦骖啾。痴儿幸遂桑蓬志，愿仗王灵返鸭流。”

七月十一日(癸卯)
李晚秀《上伯氏》：“弘桥把手别，黯黯几渍泪。借问别后苦，何如临别意。”又：“今日晩有风，高阳好抵宿。一千六百程，发轫斯可卜。”又：“稚弟事事踈，在家恒忧诲。来时二字敎，愿言中心佩。”又：“迩来苦忙扰，难得此闲时。抄诗或玩史，胜似一局碁。”

七月十一日(癸卯)
李晚秀《将赴燕，蜜州伯朴兄与数三洞友，携饭来饯于伯氏山亭，联句。癸亥》：“小集如少日，盆荷欲绽绛。稚可行将星轺发，久矣风雅降。稚敎日下魏阙远，马首辽河洚。美卿星宿天连燕，图书舟自虹。仪甫衣冠宜见敬，言语易触戆。士文越币金缯输，燕歌玉壶撞。稚宾那堪听雨床，非为无人巷。进卿饯飮交欣怅，童心杂笑閧。文伯归应诧壮游，诗槖大如肨。成仲”

七月十一日(癸卯)
李晚秀《夕宿高阳馆》：“向午一骤注，前溪顿添流。欝欝昌陵口，历历黔岩头。祥光护穹碑，圣迹耀千秋。未暮碧蹄馆，主人开靑眸。主倅尹载僖。楚楚近京味，官厨丰客羞。谁谓十室残，供亿侔大州。铃轩敞多风，山翠入帘钩。煌煌楣间什，曾经六龙游。地比三辅重，云近五陵浮。天纵圣多能，御射台名留。我行从此始，百里半其筹。官烛不成寐，百感交客愁。晩蝉嘶残暑，孤角咽初秋。忽忆李总兵，兵骄丧盾厹。至今阴雨墟，猿鹤夜啾啾。”

七月十二日(甲辰)
李晚秀《坡山晓起，是日王考忌辰也》：“尙忆怀中诵古诗，此生无路答恩慈。坡山馆里鸡鸣起，定是阿兄荐酌时。”

七月十二日(甲辰)
李晚秀《松都宛在亭联律》：“畵戟门前水成仲，淸凉一鉴开。万荷延月气君稷，踈柳凈炎埃。别屿安亭好成仲，佳朋带酒来。钟鸣凉露发君稷，诗思浩难裁成仲。”

七月十二日(甲辰)
李晚秀《坡山馆敬次壁上御制韵》：“行殿秋高玉露淸，天颜喜色问西成。伤心昔日赓歌地，依旧官楼暮角声。”

七月十三日(乙巳）
李晚秀《牛溪先生墓》：“栗翁东晦庵，先生似敬夫。家庭接渊源，问学积锱铢。平生理气辨，独得退陶书。一出非雅志，坡山有草庐。俎豆世已远，宫墙人莫窥。我行过佳城，下马久嗟咨。”

七月十三日(乙巳）
李晚秀《桐原精舍上岳丈》：“窈窕桐原宅，丈人此菟裘。身闲方择胜，恩重敢言休。茶灶来幽鸟，书楼对碧洲。无缘攀杖屦，终日怅淹留。”

七月十三日(乙巳）
李晚秀《历桐原忆渖行时韵》：“有官尊鼎鼐，无业继箕裘。公议千秋远，荒山万事休。碑昭如綍字，楼锁少波洲。旧日阎家客，征车孰为留。”
 </PRE>
 
</body>
</html>
