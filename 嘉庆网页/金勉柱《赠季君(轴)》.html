<!DOCTYPE html>
<html>
<head>
<meta charset="UTF-8">
<title>金勉柱《赠季君(轴)》</title>
</head>
<body>

<PRE>	
金勉柱《赠季君(轴)》
十月十九日(己酉)
.金勉柱《赠季君》：“同宿高阳馆，□□苦不迟。雪歧分手处，更咀酒侯诗。”“留别何如送别难，天长马首晓云看。偏怜衰鬓千茎发，一夜寒霜白看冠。”

十月二十二日(壬子)
金勉柱《洞仙岭》：“二十年前湾馆客，三千里外向幽燕。飞轺重岭经过地，此行堪愧洞中仙。”

十月二十三日(癸丑)
金勉柱《过葱秀》：“行行万水又千山，五日纔过葱秀关。石窦鸣泉犹在响，峡林啼鸟总新颜。词人从古留文藻，胜地至今但雪峦。宿债缘忙苦乐偿，前期姑待伴春还。”

十一月初七日(丙寅)
金勉柱《至日漫吟》：“一声地底动微雷，起看东天瑞色开。遥想摛文诸学士，迎春轩外问安迪。”

十一月初八日(丁卯)
金勉柱《到湾府》：“白马山前鸭水云，轻轺熟路日将曛。村村父老争来集，壸酒欢迎旧使君。”

十一月初八日(丁卯)
金勉柱《湾馆次东岳韵》：“风急湾河晓雪晴，依然颜色有高亭。生憎鹘岫当墙面，谁挽鸭江割地形。鼓角寒声催白发，蓬弧初志笑青萍。百回怯火销难得，往事难忘岁丙丁。”“休唱骊驹曲，且倾白玉瓶。抱城三泒水，留客一名亭。朔野云常黑，雪峦晓失青。仰看天北末，鹑醉讫未醒。”

十一月初八日(丁卯)
金勉柱《湾馆偶吟》：“已忘吾身况恤家，此心断断更无他。头边白日瞻天远，梦里红云入夜多。若渡湾河非我土，那堪燕市听蛮謌。正愁直北关山路，冰雪成堆不见沙。”

十一月十九日(戊寅)
金勉柱《九连城》：“黄昏投宿九城连，积草荒芦路不明。山势周遭饶雪色，野客虚旷但风声。驱人燔木衣争燎，幕客看星酒几倾。指点镇江遗堞在，至今岭上怯云横。”

十一月十九日(戊寅)
《凤凰城，次李译光稷韵》：“去去长程正杳茫，马前山出名凤凰。一区辽野元非我，七里关城笑撤桑。每夜相随湾上月，今朝添落鬓边霜。燕京未到看先皱，却怪峙流背北方。”“晓天雪路问苍茫，忽到重城是凤凰。疆土不关分界限，江山无奈幻沧桑。一阳正值飞灰管，四牡胡为冒雪霜。满目腥氛迷远眺，喜看红日上东方。”

十一月二十二日(辛已)
金勉柱《栅门，次杜工部韵》：“清醪一斗力犹微，却怕塞云冻不飞。栅肆逢人开口少，胡风扑面卷幨稀。梦中旧国天俱远，镜里面容日觉非。百苦千艰虽已饱，王程有限敢言归。”

 </PRE>
 
</body>
</html>

