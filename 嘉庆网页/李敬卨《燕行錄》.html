<!DOCTYPE html>
<html>
<head>
<meta charset="UTF-8">
<title>李敬卨《燕行錄》</title>
</head>
<body>

<PRE>	
李敬卨《燕行錄》
嘉庆十四年/朝鲜纯祖九年
十月二十二日(己巳）
李敬卨《离家》：“五十穷儒万里行，家人亲戚以为荣。青衫白鬓能驰马，何似放翁梦北征。”

十月二十八日(乙卯）
李敬卨《夜宿高阳》：“回首东天意黯然，家乡如在梦魂边。归魂漠漠心千绪，去路茫茫月几圆。”

十月二十八日(乙卯）
李敬卨《晓发坡州》：“寒鸡喔喔曙星明，催发关河万里程。从事风流名寂寞，使臣行次势峥嵘。津头处处通宵炬，路上时时劝马声。亲老远游非我志，何无今世读书生。”

十月二十八日(乙卯）
李敬卨《夜宿松都，登满站台》：“统合三韩一梦如，山河元气夕阳踈。盈亏有数台空在，鉴戒无穷国已墟。累代繁华佳丽地，四方贾客往来闾。萧条只作骚人感，立马寒天雪落初。”

十月二十八日(乙卯）
李敬卨《靑石洞》：“洞可千兵伏，路纔一马回。地名耳忽惯，山势眼无开。修币吾当去，乘虚贼自来。甘心今日事，应作后人哀。”

十一月十六日(壬申）
李敬卨《湾府即事》：“中分夷夏鸭江长，两国封疆隔一方。衙吏声音多汉语，官娥装束尽唐妆。六门锁钥关防地，万户楼台锦绣乡。金币年年修旧好，元戎无事对书床。”

十一月二十四日(庚辰）
李敬卨《渡江》：“湾州儿女眼如秋，惯送行人不暂愁。画角三声车马动，夕阳怊怅已长洲。”

十一月二十六日(壬午）
李敬卨《入栅门》：“聱牙诘屈不分明，一字三翻语始成。物物无非生眼面，鸡声犹似海东声。”

十一月二十八日(甲申）
李敬卨《至凤凰城》：“渡江今几日，开眼凤凰城。痛饮胡姬酒，纵歌老将行。山河应旧物，风土亦新名。耳目从皆变，前程又盛京。”

十二月初三日(戊子）
李敬卨《辽野路中》：“露宿风餐足苦辛，梯航万国会同辰。茫然七百辽东野，逖矣三千海左人。征马萧萧惊雪里，斜阳漠漠远河滨。处处胡儿争聚观，此中应有汉州民。”
 </PRE>
 
</body>
</html>
