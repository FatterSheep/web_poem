<!DOCTYPE html>
<html>
<head>
<meta charset="UTF-8">
<title>李基宪《燕行诗轴》</title>
</head>
<body>

<PRE>	
李基宪《燕行诗轴》
嘉庆六年/朝鲜纯祖元年
十月二十九日(壬申）
李基宪《敬次正使韵》：“前席承温綍，迟回晚出都。正学多殊轨，强邻有百虞。文辞宜莱尔，忠信可行乎。桥店三杯酒，怡然却就途。右发京城。”“路过坡山下，恭瞻君子庐。况今斥邪日，谁作指南车。右过牛溪。”“松京山势碧嵯峨，终古兴亡此地何。台草雪残余霸月，桥虹水浅想漕河。千年已属周王宅，百苑犹传圃老歌。忠义于人偏旷感，当时事业孰为多。右松京。”“青石石何壮，防胡胡未防。谩教龙马越，谁信庙筹长。险溪当一岭，荒樾匝千霜。过此方夷坦，骅骝乃放缰。右青石洞。”

十月二十九日(壬申）
李基宪《又次正使，洞仙岭韵》：“松为锦绣雪为纱，洞里僊居结构奢。不夜真珠成别界，当冬佳木有奇花。地开肯借安排力，天凿应劳造化家。无乃此关催得老，行人多是鬓边华。”

十月二十九日(壬申）
李基宪《又次正使，路中韵》：“谁将泰岳拟秋毫，不见中原未便豪。万里朔云迎一剑，千江冻雪拥双旄。神游漠漠天空远，眼界登登日渐高。最是梦回京国处，五更嘶马动寒槽。”

十一月初六日(己卯）
李基宪《长林，次正使韵》：“十里长林密复踈，练光楼影望中孤。峰尖巫峡黄昏雨，江展西湖淡墨图。后马却随前马去，长亭倏过短亭隅。一年重到箕城下，谁信津头识面无。”

十一月初七日(庚辰）
李基宪《访箕子宫旧址在平壤城外》：“千年父师国，万里子长游。邈矣风三古，依然地九畴。石井泉源活，球门野势浮。至今八条教，遗泽满青邱。”

十一月初七日(庚辰）
李基宪《谒仁贤书院奉箕子影帧》：“庙貌岿然松柏林，拜瞻遗像穆如临。倘非夫子三仁说，谁识当年罔㒒心。”

十一月初九日(壬午）
李基宪《朝发安州，次正使韵》：“直北星轺未敢迟，安陵初日上帘时。岁华已晏行犹远，乡梦难圆窹亦疑。观德堂前趋幕士，百祥楼下戏冰儿。严程不碍三江涉，一舍驱来尚早炊十二日(乙酉）。”

十一月十二日(乙酉）
李基宪《宣城夜登宜春亭，次正使韵》：“岂知防御府，有此园亭幽。远槛山光净，穿林月影稠。使君日涉地，客子夜登楼。倚剑一长啸，时平讵忘忧。”

十一月十二日(乙酉）
李基宪《成趣亭，忆柳使君宜春一名城趣》：“季夏日之七，奉使历宣城。柳侯昨解绂，正待交龟行。馆余倚剑楼，剪烛到鸡鸣。黎明更促膝，朝旭射丹楹。携余上小亭，饮余开深觥。栏槛极幽靓，枿木相翳萦。邑里环膝底，鳞鳞俯千甍。柳侯向余言，此亭吾所营。公余散闲步，爱兹林邱清。鸠材自捐俸，拓地不烦氓。固知饷他眼，聊且适吾情。竹楼谅达观，择胜孰与争。亭成瓜亦熟，奈此促归程。焉知后来人，不负成趣名。倘子重过此，定忆此逢迎。斯语曾几何，我行又西征。使君已再易，月轮纔五盈。冠盖共登临，林际雪初晴。缅想柳侯宅，乃在汉北城。聚散固如此，搔首坐深更。”

十一月十四日(丁亥）
李基宪《聚胜堂，次副使韵堂在义州迎春堂后，即宣庙驻驾处》：“远客那堪倚夕曛，湾关岁暯雪花纷。九龙亭下逶迤石，白马城边惨憺云。邠驾此堂曾久驻，汉枰当日几全分。群贤竞效扶持策，羁靮仍垂竹帛勋。”
 </PRE>
 
</body>
</html>
