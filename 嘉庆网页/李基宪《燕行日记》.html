<!DOCTYPE html>
<html>
<head>
<meta charset="UTF-8">
<title>李基宪《燕行日记》</title>
</head>
<body>

<PRE>	
李基宪《燕行日记》
嘉庆六年/朝鲜纯祖元年
十月二十九日(壬申）
未明发行，中火于长湍四十里，该倅具综来见。昏后抵松京，四十里止宿。留守金尚书文淳、经历申暖来见，付家书于拨便。舍弟穉文及李生晋显、金生得文，至此辞归。是日行八十里。

十一月初六日(己卯）
此邑以查处，故例留一日。查对官即顺安县平壤庶尹也。与副使偕往上使下处炼光亭。查对后，仍即状启兼付家书。永柔县令落后来别。本倅及大同、咸从、甑山俱来见，江东倅李存秀来见，箕伯丈及本倅有赆行。成川倅闵昌爀、江西倅金箕彦、族弟龙冈倅垿，皆有问札别封，拨便得见书信两度。

十一月初七日(庚辰）
饭后，与和叔及副使堂侄徐进士有镇往外城，邑民已为治道，寻见箕宫旧基及箕井。又过九畴室，其傍井田旧址只有标石，而雪深不可见也。又往仁贤书院，焚香瞻拜，仍即奉审箕圣影祯，及《洪范图》与孝庙朝御笔，即鳯林大君御讳五字也。回路历见道伯金参判勉柱氏于宣化堂，中军来见。


十一月初九日(壬午）
未明发行，中火于肃川六十里。本倅金珠渊来见，有别封。昏后举火，抵安州六十里止宿。牧使沈铿、虞候朴志弘、西林佥使金重益来见，兵使尹得逵来见，宁边府金大偀、江界府使申鸿周有问札别封，本倅亦有别封，大同察访来见。

十一月十二日(乙酉）
与副使及和叔，偕往于仙源清阴书院，瞻拜回来，而本倅来别。日出发行，中火于郭山三十里，郭倅权玭来见。黄昏到宣川四十里止宿。府使崔云羽来见，与正副使乘月同登于成趣亭，亭即柳侯师模所建。是日行七十里。

十一月十四日(丁亥）
朝见平壤查对回便家中平信。箕伯丈有书，兼送煎药。未明发行，中火于所串站四十里。黄昏到义州四十里止宿。本倅任焴来见，副使来话。四更，三使率正官往龙湾馆，行望哭礼及望阙礼。是日行八十里。假都事殷山县监，夫马差使员青册察访。

十一月二十三日(丙申）
饭后出鸭绿江边，搜检方物，岁驮卜驮，先为渡江。后入来下处，本府有赆行别封。

十一月二十五日(戊戌）
平明发行，山路甚艰。过碑石隅、马转坡等地，到金石山下，设幕溪边。午炊金石山，一名松鹘，即湾上所望最高峰。峰峦耸拔，黄白相杂，历历如画屏。老稼斋所称“如我国冠岳，而奇秀过之”者，得之也。过温井柳田，至汤站，地颇开阔。路傍有崩城颓堞，门形犹在，望见林木扶踈若有篱落。

十一月二十六日(己亥）
先遣任译于栅外，使之开门。而平明发行，过鱼龙堆、王八滩，路逢猎胡数人，衣服容貌甚骇。眼到穴岩，岩在路傍，呀然有穴。自此山路始开，平芜无隔，望见上龙山峭拔天中，一支西迤，耸出峰峦，是为凤凰山。东面数鬟，妍秀奇峻，精神翔舞。自渡江后一路无松，此山及穴岩始有之，益令人拭青。

十一月二十七日(庚子）
阴寒。留栅。以卜物盘银之未及整顿故也。堗甚踈，令设房帐，经夜耳目所接，无非新异怪奇。始见太平车用黑布为屋，障其三面，而前设幔卷舒，其高可坐，其长可卧，其状如我国素衿帐也。上副使来见，余亦来往见。自是一路上，日以为常。夕更点赴燕人夫，付家书于湾便，兼次家伯氏见寄诗。


 </PRE>
 
</body>
</html>

