<!DOCTYPE html>
<html>
<head>
<meta charset="UTF-8">
<title>李海应《蓟山纪程》</title>
</head>
<body>

<PRE>	
李海应《蓟山纪程》
嘉庆八年/朝鲜纯祖三年
十月二十一日(壬午）
“邮骑联镳吏列行，出城今日走高阳。山根断处通溪曲，树叶围中辟洞庄。欲雨寒松浓转白，无风斜日澹生黄。官衙坦路如绳直，鼓角前头野鹤翔。”

十月二十二日(癸未）
“野沃官田富，桥平辇路通。丹靑分照耀，西日满离宫。”

十月二十三日(甲申）
“闲云咽水逝无痕，胜国池台旧址存。崇岳晴光浮雪鹄，名都佳气卧金豚。横纵石础萦枯蔓，诘屈林霭露瘦根。竟夕登临风瑟瑟，背人鸦鹊一丛喧。”

十月二十四日(乙酉）
“广山东畔屋层层，树色烟光翠欲凝。在道悤悤留不住。松京朝发暮金陵。”

十月二十五日(丙戌）
“日昏征马歇，远客官为家。夜永门听角。风残烛结花。江山行渐阔。京国梦犹遐。学士多情致。红裙细点茶。”

十月二十六日(丁亥）
“长杨掩翳雪花霏，恰似深春乱絮飞。一任年年官妓折，路傍争送几人归。”

十月二十七日(戊子）
“邂逅绮罗国，留连釼水程。相逢仍熟面，一语便新情。荡漾还支枕，迷离强引觥。碧帘时夜静，芳梦做将成。”

十月二十八日(己丑）
“野阔烟如水，山高树有风。行人忽何想，抬首数飞鸿。”

十月二十九日(庚寅）
“政衙东畔屹新亭，太古山光晩滴靑。认得长官淸有味，幽禽时下白云棂。”

十月三十日(辛卯）
“入处中营西馆，时洪叔宜之客贰衙，金戚文哉留上营，携暖炉来访，金子始亦会飮。”“西塞风寒理袭裘，男儿各办壮年游。洛城秋日曾相别，千里重逢浿上楼。”
 </PRE>
 
</body>
</html>
