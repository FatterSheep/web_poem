<!DOCTYPE html>
<html>
<head>
<meta charset="UTF-8">
<title>李鼎受《游燕录》</title>
</head>
<body>

<PRE>	
李鼎受《游燕录》
嘉庆十六年/朝鲜纯祖十一年
十一月初一日(丙子）
李鼎受《历辞木岩先墓》：“松楸原上暗吞声，小子今冬有远行。万里星轺追十载，顾惭附骥忝先名。”

十一月初二日(丁丑）
李鼎受《坡山至临津途中》：“坡山风雪送征人，画角三通忽破晨。瞥眼长亭短亭外，一行快马走临津。”

十一月初三日(戊寅）
李鼎受《青石洞》：“两山中作大溪流，关锁松京五百秋。太息丙丁失天险，却教龙马视长楸。眼前块石无情物，劫后林峦不尽羞。忽有孤城当路直，谁防阴雨费心筹。”


十一月初四日(己卯）
李鼎受《葱秀雪中》：“夜来飞雪白群峦，一片葱山独秀难。纵然犹带青青色，能使行人驻马看。”

十一月初六日(辛巳）
李鼎受《洞仙岭》：“奇林残雪带晴岚，密密踈踈拥客骖。大路入天洞仙岭，孤峰拔地舍人岩。化翁自有安排巧，廉士犹知景物耽。万里长程今五百，炮声已报过关三。”

十一月初六日(辛巳）
李鼎受《月波楼》：“我来仲冬节，楼是月波非。大陆三分雪，孤城一片晖。槛连画桥出，尘映玉杯挥。未尽登临兴，官娥劝客归。”

十一月初八日(癸未）
李鼎受《练光亭，次书状韵》：“长风送客画栏头，第一江山第一楼。歌管四时弄明月，闾阎万古枕清流。浿国不知云梦大，华人将比桂荷秋。夜来妆点无边雪，谁辨汀洲起白鸥。”

十一月初八日(癸未）
李鼎受《长林》：“平郊郊尽续长林，带雪笼烟浅更深。永济桥头乍驻马，大同江色忽横襟。悠悠客路半千里，浩浩诗情此一吟。最胜山村看未足，东楼夜色已沉沉。”

十一月初九日(甲申）
李鼎受《含球门，望井田墟有感》：“含球门外野如天，雪里犹分旧井田。当日仁贤八条化，今民日用莫知然。”

十一月初九日(甲申）
李鼎受《访箕子宫旧址，次书状韵二首》：“白马辞殷日，悲歌麦秀墟。西镐罔臣仆，东海一书车。王气檀如故，人烟井不踈。三千年后客，帐望野中畬。”“八条盛仁化，一亩俭遗墟。古殿为荒草，余怀匪偈车。井心寒水活，碑外暮烟踈。莫问庐田事，东溟三变畬。”
 </PRE>
 
</body>
</html>

